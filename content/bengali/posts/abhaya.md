+++
title = "অভয়"
date = 2021-01-12
author = "Palash Bauri"
tags = [ "পপ-কালচার", "ব্যক্তিত্ব",]
+++
১২ জানুয়ারি , ২০২১  

পৃথিবীর সবচেয়ে শক্তিশালী ও ভয়ংকর ব্যাক্তি কে? অবশ্যই নানা মুনির নানান মত
পাওয়া যাবে তবে আমার মনে হয় যে ভয় কে জয় করেছে এবং যার কোনো পিছুটান নেই সে
হল সবচেয়ে শক্তিশালী ও ভয়ংকর ব্যক্তি। এরকম মানুষ বাস্তব জীবনে খুঁজে পাওয়া
খুব কঠিন প্রায় অসম্ভব বলা চলে। তবে গল্পে বা রিলের জীবনে এমন অনেক
মানুষেরই খোঁজ পাই আমরা তবে তার মধ্যে অন্যতম বিখ্যাত চরিত্র হল ডিশি কমিকস
-এর বব কেন ও বিল ফিঙ্গার সৃষ্ট ব্যাটম্যান। যেটি আমার সবচেয়ে পছন্দের
সুপারহিরো চরিত্র।  

 

ব্যাটম্যান বা ব্যাটম্যানের মুখোসের পেছনে থাকা মানুষ ব্রুস ওয়েন হল
আমেরিকার কাল্পনিক শহর গথামে থাকা কোটিপতি ওয়েন পরিবারের একমাত্র
উত্তরাধিকারী অনাথ। তার বাবা-মা থমাস ওয়েন ও মার্থা ওয়েন ব্রুসের কম বয়স
থাকতেই এক ছিনতাইকারীর গুলিতে নিহত হন। এরপর ব্রুস প্রতিজ্ঞা করে যে সে
শহরের সব অপরাধীদের নিশ্চিহ্ন করে দেবে। এই কারণে সে প্রবল মানসিক ও
শারীরিক প্রশিক্ষণ শুরু করে। পরবর্তীতে সে প্রযুক্তির সহায়তায় হয়ে উঠে
ব্যাটম্যানে।  

আবার অনেকেরই কৌতূহল হতে পারে যে ব্যাটম্যান নামই কেন? অন্য কিছু নয় কেন?
এব্যপারে দুটি তত্ত্ব উঠে আসে , প্রথমটি হল যে যখন ব্রুস ব্যাটম্যান হওয়ার
ব্যপারে পরিকল্পনা করছিল ঠিক তখনি একটা বাদুড় তার জানালা দিয়ে উড়ে যায় এর
থেকে তার মাথায় ব্যাটম্যান নাম ব্যবহারের কথা মাথায় আসে। আবার আরেকটি
তত্ত্ব উঠে আসে সেটি হল, ব্রুস ছোট থেকেই বাদুড়কে খুব ভয় করতো, এমনকি তাদের
বাড়ির পাশের পুরনো কুয়োতে পড়ে গিয়েছিল যেখানে ছিল প্রচুর বাদুড়ের বাস , এই
অভিজ্ঞতা তার মনে একটি ভয়ের সঞ্চার করে। পরে তার মা-বাবা নিহত হলে , সে ঠিক
করে তার সবচেয়ে বড় ভয় অর্থাৎ বাদুড়ের পরিচয় নিয়েই সে অপরাধের সাথে লড়াই
করবে। অন্ধকারকে সে অন্ধকারের জীব দিয়েই নিশ্চিহ্ন করবে। এই জন্যেই তাকে
বলা হয় "দা ডার্ক নাইট" বা বাংলায় "অন্ধকারের বীরব্রতী বা সৈনিক"।  

 

ব্যাটম্যানের ভাষায় মুখোসের আড়ালে থাকা মুখ নয় , তার কাজই তাকে সংজ্ঞায়িত
করে। তাই আমাদের জানা উচিত সে কী , কেন এবং কিভাবে করে?

ব্যাটম্যানের অন্য সুপারহিরোদের মতো কোনো অতিপ্রাকৃত ক্ষমতা নেই , সে উড়তে
পারে না , চোখ থেকে লেজার বের হয়না , হাত থেকে আগ্নিবান বের হয়না, জলের
নিচে শ্বাস নিতে পারে না,  কিম্বা তার তাৎক্ষনিকনিরাময়ক শক্তিও নেই তবুও সে
সুপারহিরো! সঠিক ভাবে বলতে গেলে সে কমিকস জগতের অন্যতম শক্তিশালী
সুপারহিরো! অবাক ব্যাপার তো?  

অবাক হওয়ার কিছু নেই , তার সবচেয়ে বড় ক্ষমতা হল , সে অভয় , সে ভয়কে জয়
করেছে এবং তার কোনো পিছুটান নেই। তাই তাবড় তাবড় খলনায়করাও ব্যাটম্যানকে
সমঝে চলে।  

তার কোনো অতিপ্রাকৃত কোনো অস্ত্রও নেই , তার সম্বল বলতে , দ্রুত একটি
মোটরবাইক, ব্যাটার‍্যাংস - যা একধরনের ছোট ছুরির মত ছোঁড়বার জিনিস, কিছু
কাঁদানে গ্যাসের গুলি , কিছু অ-প্রাণঘাতী বোমা। এছাড়া তার সাথে সে কিছু
ফরেনসিক জিনিসপত্র এবং একটি আঁকশিযুক্ত দড়ি ছোঁড়ার বন্ধূক থাকে।  

একবার ব্যারি অ্যালেন (ফ্ল্যাশ - ডিশি কমিকসের আরেক সুপারহিরো)  মজা করে
ব্রুস ওয়েনকে জিজ্ঞেস করেছিল, তোমার সুপার পাওয়ার কী যেন? ব্রুসও মজা করে
উত্তর , অন্তহীন ঐশ্বর্য!

এতক্ষণের আমার বকবকানি থেকে এটা পরিষ্কার যে, ব্যাটম্যান কোনো ঐশ্বরিক
ক্ষমতাযুক্ত ব্যাক্তি নয়, সেও আমার তোমার মত এক সাধারণ মানুষ। কিন্তু সে
তার ভয়কে জয় করেছে বলেই সে আজ সুপারহিরো হয়ে উঠেছে। অর্থাৎ ভয়কে জয় করলেই
যে কেওই হয়ে উঠতে পারে সুপারহিরো। ব্যাটম্যানের গল্প আমাদের শেখায় যে
কিভাবে ভয়কে জয় করতে হয় , এবং সুপারহিরো হিসাবে নিজেকে গঠন করা যেতে পারে।
ভয়কে নিজের শত্রু না ভেবে নিজের সখা ভাবলেই সব সমস্যার সমাধান।  

ভয়কে করো জয়/ তোমার হবে বিশ্বজয়

~ পলাশ বাউরি
